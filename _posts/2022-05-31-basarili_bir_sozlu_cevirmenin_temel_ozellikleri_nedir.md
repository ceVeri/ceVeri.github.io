---
layout: post
title:  "Başarılı Bir Sözlü Çevirmenin Temel Özellikleri Nedir?"
author: Sevda
categories: [Çeviri]
image: "assets/images/sozlu-ceviri.jpg"
description: ""
featured: true
hidden: false
rating: 5
---
Her sözlü çevirmenin sahip olması gereken ve çevirmenin yaptığı işlerin kalitesini belirleyen çok sayıda temel çeviri becerileri vardır.
Bu beceriler profesyonel hayatta çevirmenin işini ne kadar iyi yapabildiğini belirlemek ve müşterisinin beklentisini karşılamak açısından son derece önemlidir. 
Sözlü çevirmeni iş hayatında ileriye taşıyacak olan temel özellikler genel olarak dört başlık altında toplanabilir:

- Dil becerileri: Çevirmen hem kaynak hem de erek dile hâkim olmalı; her iki dilin bağlamsal, anlamsal, dilbilgisel, sözdizimsel, sözcüksel vb. özelliklerini çok iyi bilmelidir.
- Kültür uzmanlığı: Çevirmen, kaynak ve erek kültür arasında bir köprü konumunda bulunduğundan, kaynak ve erek kültürlere ilişkin kültürel birikime sahip olmalı, kültürel unsurları veya farkları anlamama ya da anlamlandıramama durumlarından ötürü çeviri süreci zarar görmemelidir.
- Araçsal Yetkinlik: Çevirmen, çeviriye yardımcı araçları (terminoloji veri tabanları, makine çevirisi sistemleri, masaüstü çeviri yazılımları, bulut tabanlı çeviri sistemleri gibi) etkin bir şekilde kullanabilmeli, dijital çağın getirdiği yeniliklere ayak uydurabilmelidir (Sözlü çeviri alanında bilgisayarlı çeviri araçları son on yılda geliştirilmeye başlanmıştır. Bu konuya daha sonraki yazılarımızda değineceğiz).
- İletişim becerileri: Özellikle sözlü çeviri süreçlerinde olmak üzere, çevirmenin iyi iletişim becerilerine sahip olması oldukça önemlidir. Böylece, çeviri sürecini sağlıklı bir şekilde yönetebilir ve taraflar çevirmene güven duyar. Topluluk önünde konuşma becerilerini artırmak için alıştırmalar yapmak, iletişim yeteneğini geliştirmek için ilk adım olabilir.

##### Ayrıca bir sözlü çevirmen,

-	Alana özgü dil, dil kesiti ve terminolojiye hâkim olmalı,
-	Özel alan bilgisine sahip olmalı,
-	Çeviri anında bilmediği bir terim/sözcük ya da söz öbeği ile karşılaştığında, anlamı bağlamdan çıkarmaya çalışmalı,
-	Bellek geliştirme tekniklerinden haberdar olmalı,
-	Mimiklerini, jestlerini, duruşunu ve konuşmasının hızını kontrol edebilmeli,
-	Herhangi bir ekleme, çıkarma, süsleme yapmaksızın; iletiyi/içeriği değiştirmeden karşı tarafa doğru bir şekilde aktarabilmeli,
-	Çalışma dillerinde “dinleme-anlama” yeteneğini sürekli olarak geliştirmeye, bunun için alıştırmalar yapmaya istekli olmalı,
-	Stresle başa çıkabilmeli, stres yönetimi tekniklerinden faydalanabilmelidir.

Bir sözlü çevirmenin sahada çalışırken, bir ansiklopediye, sözlüğe, yazılı ya da basılı bir kaynağa başvuracak zamanı ya da imkânı çoğunlukla yoktur. Bu nedenle, kapsamlı bir sözcük/terim dağarcığı, sözlü iletişim becerileri ve not alma konusunda yetkinliği, çevirmenin başarılı bir iş çıkarmasına yardımcı olacaktır. Sözlü çevirmen, belleğine güvenebilmelidir. Sözlü çeviri sürecinde, çevirmenin aldığı notlar bir araç görevi görür ve notlar, bellekten sonra gelir. Her çevirmenin kendine özgü bir not alma stili vardır; konuşmacının her söylediği not edilmeye çalışılmamalı; mümkün olduğunca sembol ve kısaltmalar kullanılmalıdır. Böylece çevirmen zaman yönetimini de daha verimli bir şekilde sağlamış olur. Çevirmen, ardıl çeviri sırasında da notlarına tümüyle bağlı kalmamalıdır; notlarını baştan sona okumamalı; taraflarla göz teması kurmayı ihmal etmemelidir.
