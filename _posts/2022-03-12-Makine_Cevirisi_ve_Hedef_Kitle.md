---
layout: post
title:  "Makine Çevirisi ve Hedef Kitle"
author: Aleyna
categories: [Çeviri]
image: "https://www.mirora.com/wp-content/uploads/2020/08/MT.jpg"
description: ""
featured: true
hidden: false
rating: 5
---
  Teknolojinin günümüzde insanlara hayatın her alanında kolaylık ve konfor sağlamayı başaran bir araç olduğunu hiçbirimiz inkar edemeyiz. Makine çevirisi ve yapay zeka da teknolojinin çevirmenlere -özellikle teknik çevirmenlere- büyük katkılar sağladığı alanlardan birisi. Terminolojiye hakimiyet teknik çevirinin kalitesini belirleyen en önemli unsurlardan biridir. Bu yüzden zengin veri tabanına sahip makine çevirileri terim bilgisi konusunda teknik çevirmenlerin en yakın arkadaşı olabilir. Ancak makine çevirisini bir sihir gibi gören ve çıkan sonucun kusursuz olduğuna içtenlikle inanan dev insan kalabalığının aslında bu çevirilerin yetersiz olduğu gerçeğine körleştiğini söyleyebiliriz. Nasıl bir yetersizlik mi? Neredeyse her açıdan dersek yanlış olmaz. Aman bu ne yaman çelişki demeyin lütfen, başta savunduğumuz düşünceye karşı çıktığımızı düşünmenizi istemem; terminolojinin hedef çevirinin en önemli parçalarından biri olduğu konusunda hala hemfikiriz. Fakat biz o terminolojiyi hedef kitlemize uyarlamadan, cümlemizin ve metnin akışını
  düzenlemeden ve gramerimizi şöyle bir toparlamadan olduğu gibi bırakırsak okuyucumuz bu metinden ne anlayabilir ki?

<hr>

  Makine çeviri sistemleri biz çevirmenlere kapsamlı bir sözlük desteği ve çok daha kısa sürede çeviri yapma imkanı sağlar. İş akışının hızlanması açısından harika bir kolaylık sağlayan bu sistemler ne yazık ki çevirmene yüzde yüz güvenilirlikte çeviriler sunmaz. Peki neden? Şöyle ki, işin sihirli boyutundan sıyrılıp makinelerin işleme prensiplerine baktığımızda tüm bu yazılımların arkasında yine bir insanla karşılaşıyoruz. İhtiyacımız olan ve çevirilerimizde kullandığımız bilgilerin tümünü aslında yine bir insandan sadece bir platformda biriktirilmiş formda geri alıyoruz, fakat platforma kodlanan bilgiler yapılacak çevirinin hedef kitlesine hitabeti açısından nadiren yeterli bulunuyor. Bu sorunun en önemli sebeplerini dil ve kültürün etkileşimi başlığında toplayabiliriz. Kelimeler zaman içinde dilin konuşulduğu toplumun sosyal hayatı, kültürü, dini, gündemi ve yaşanan önemli bir olayın sonucunda yeni anlamlar kazanabilirler. Her ne kadar çeviri yazılımlarını kodlayan da bir insan olsa bile makinenin kendi kendine bir metnin hitap edeceği kitleye karar vermesi ve bu kitleye uygun bir çeviri yapması en azından yakın gelecek için mümkün görünmüyor.

<hr>

  Bir kitleyi en iyi tanıyan kişi tartışmasız çevirmendir diyebilir miyiz? Bu soruya cevap olarak çevirmen demezsek ne diyebiliriz bilmiyorum. Bir çevirmen bir metinin farklı ırklardan, cinsiyetlerden, yaş gruplarından, kültürlerden, eğitim seviyesinden insan gruplarının her birine ayrı ayrı hitap edecek şekilde grup sayısı kadar çeşitlilikte çevirisini yapabilir. Böylesine hitabet yeteneğine sahip, karşısındaki topluluğu bu başlıklar altında değerlendirip en uygun dili kullanarak kitleyi etkisi altına alabilecek bir çeviriyi sadece bir makinenin yapabildiği henüz görülmemiştir. Görülecek midir? Sanmıyorum. Kültür de dil de canlıdır ve her geçen gün, hatta her geçen saniye birlikte kol kola girerek gelişmeye ve zenginleşmeye devam edecekler. Şu an sahip olduğumuz tüm kültürel bilgi birikimlerimizi bir yazılıma yükleyerek hedef kitleye yöneltecek şekilde kelime tercihleriyle bir çeviri yapmasını sağlamış olsak bile yine yalnızca şu anın kültürüyle kendi kendimizi sınırlandırmış olacağız. Yarın olduğunda yeniden toplumun güncel değerlerini gözden geçirmek zorunda kalacağız, kalacağız ki hitap edebilelim, hitap edelim ki ilerleyebilelim. En güzel çeviri makine çevirilerinin hızı ve terminolojik altyapısı ile çevirmenlerin kitleyi tanıma ve hitabet yeteneği birleştiği zaman ortaya çıkan çeviridir. Çevirmenlik güncel olmakla ilgilidir, en güncel kalabilen şey ise o günü yaşayan insandır. Güncel Çevirmen başlıklı bir sonraki yazımda görüşmek üzere. Sağlıcakla çevirin!
